![rolam](/images/rolam.jpg)

<div class="kozepre">

## Rólam

Hogy valójában ki vagyok, azt nehéz lenne meghatározni.

„Amit tudok, hogy nem vagyok sem guru, sem tanító, pláne nem mester. Nem vagyok jobb, tökéletesebb vagy több Nálad.”

Talán közvetítő Vagyok. Eszköz. Picit elvontabban Útitárs vagyok, azon az úton, ahol épp most járok…nem ismerem a járást jobban, mint bárki más, de élénken figyelek, mert minden pillanatban tanulok.

Ha van kedved, tarts velem ezen az úton! 

Vagy csak simán gyere el hozzám jógázni, illetve <a href="#contact">kérj időpontot</a> :))

</div>

### Első tanítóim, akik a YOGA útjára vezettek és akikre mindig hálás szívvel gondolok:

Kiss Zoltán gerinc terapeuta, Wai Lana (tradicionális Yoga mester, a Wai Lana yoga megalkotója), Nagy Erika Dalma jógi, jóga oktató (Indiában tanult és élt, ott sajátította el a yoga gyakorlását és filozófiáját), Jurás Éva kismama, női jógaoktató, Szilágyi Enikő fascia tréner, dr. Bakos Judit Eszter/Vinichi (Narada Akadémia), Bakos Attila, (Narada akadémia), Lukács Noémi  „Fókusz Jóga” jógaoktató, Polyák Georgina a MindEgy Jógaközpont tulajdonosa, jógaoktató, thai-chi, chi-kung oktató, Nagy Anikó/ Yara jóga, thai-chi, chi-kung oktató, a Buddha Garden Resort tulajdonosa, Zsilák Judit gerinc és face yoga oktató
…és még sokan mások.


### Az én találkozásom a jógával és azzal a bizonyos „többel”

![jobbra](/images/talalkozas.jpg)

Sok hiedelem tartott távol a jógától, hosszú éveken át, mivel keresztény katolikus neveltetést kaptam és ezekben a körökben, sok téveszme és félelem kering a jógához és az olyan ősi tudományokhoz kapcsolódóan, mint például az asztrológia tudománya, vagy a jóga filozófiája és nem csak mint filozófia, hanem mint mozgásforma is. 

2011-év vége felé elkezdtek a vállaim, a lapockáim rosszul funkcionálni, begyulladni, beszűkülni, az izmok letapadni. Akkoriban már 4 éve nem sportoltam és nagyon sokat dolgoztam, keveset aludtam. 2012 tavaszára már nem tudtam aludni éjszakánként a fájdalomtól, és a vállaim „befagytak”. Így nevezik, amikor a vállöv elveszíti normális funkcióját. A karjaimat még vízszintesig sem tudtam felemelni. Teljesen összezuhantam lelkileg, hogy fiatal korom ellenére, mondhatni részlegesen lebénultam. Egy hosszú út állt előttem. Az orvosok lemondtak rólam. Műtétet javasoltak, de megmondták, hogy sohasem fog már normálisan funkcionálni a vállam és a gerincem is nagyon rossz állapotban van, tehát valószínűleg fiatalon tolókocsiba fogok kerülni. Én viszont nem hittem nekik. Más utat kerestem. Több hónapos gerincterápiás kezelés, gyógytorna és speciális masszázs után 2012. őszén kerültem kapcsolatba a jógával, a terapeutám javaslatára kezdtem el jógázni és ugyanekkor kerültem kapcsolatba a fascia tréninggel. Egy éven keresztül nap mint nap, amikor jógáztam és hengereztem magam, fájdalmakat éltem át és nagyon sokat sírtam. Két év rendszeres, mindennapos gyakorlás után tértek vissza vállaim az eredeti funkciójukhoz és a gerincem is lassú átalakulásnak, változásnak indult. A csípő fájdalmaim lassan megszűntek. Mindez hosszú évek rendszeres gyakorlásának, teljes életmód és étrend váltásának lett a gyümölcse. A cipőimet is lecseréltem, mert arra is rájöttem, hogy a lábunkból, a talpainkból indul ki a jól funkcionáló mozgás, illetve vázrendszer, ma már szinte kizárólag „barefoot” lábbeliket hordok.

Erről itt olvashatsz részletesebben:
[https://barefootpoint.hu/orvosi-ajanlas](https://barefootpoint.hu/orvosi-ajanlas)

![balra](/images/elozmeny.jpg)

Eredetileg ápolóként végeztem a Batthyány Strattmann László Gimnázium és Egészségügyi Szakközép Iskolában. 

Ápolóként indultam el az életemben. Idegsebészeti osztályon és az Idegsebészeti őrzőben dolgoztam a budapesti Országos Traumatológiai Intézetben. Sokmindennel találkoztam, sokmindent láttam és tapasztaltam a kórházban, nem csak az idegsebészeti osztályon, mivel voltak orvos mentoraim, akiktől sokat tanulhattam.

Elhagytam az egészségügyi pályát, és kereskedelmi azután gasztronómiai majd kertészeti vonalon tanultam tovább de tudtam, hogy egyszer még majd gyógyítóként szeretnék tevékenykedni. Amikor először kerültem kapcsolatba a homeopátiával, a táplálkozás gyógyító hatásával, majd a jógával, fasciális edzéssel, az ayurvédával, a Meditációval, Transcendentális Meditációval, Access Bars terápiával, Kvantum terápiával, és mindezeket magamon tapasztaltam, akkor éreztem, hogy egy napon amikor majd magam is készen állok rá, szeretnék majd másokat is kísérni, segíteni ezen az úton. Mindezekhez rengeteg önismeret, belső munka kapcsolódott és kapcsolódik folyamatosan.

A nemzetközi jóga oktatói oklevelet 2021. január 23-án szereztem meg, az „Asram” Jógaoktató akadémiáján, Nagy Erika Dalma Indiában élt és tanult jógi, nemzetközi jógaoktató vezetésével. Ezzel azonban nem éreztem úgy, hogy készen állnék, így tovább folytattam a tanulmányaimat. Még sok oklevelet szereztem és külföldön is gyűjtöttem a tapasztalatokat… :))

Az Élet úgy hozta, hogy 2024 tavaszán kezdtem el nyilvánosan tevékenykedni mint oktató, mint gyógyító, mint segítő.


### Gondolatok, amik mentén a Jóga órákat tartom.

A fizikai test egészsége a helyes testtartással és légzéssel kezdődik.

![jobbra](/images/gondolatok.jpg)

Még ha fizikailag keményen is dolgozunk, pláne, ha szellemi ülőmunkát végzünk, a legtöbb esetben a testünk elkényelmesedett és sokszor deformálódott, akár már kora gyermekkorban. Sokszor a lelkünk sérülései, családi minták láthatóak rajtunk, testünk elváltozásain, vagy egyszerűen csak a mai kényelmi eszközök által deformálódtunk. A divatos méregdrága cipők (hangzatos jelzőkkel ellátott soft, air stb.) amikbe belepréseljük a lábunkat, okozva ezáltal számtalan deformitást és következés képen fájdalmat nem csak a lábban, hanem ok - okozat bokában, térdben, csípőben, gerincben, vállban, nyakban. Az aszfaltozott út amin járunk, a szék amin ülünk, a computer, a mobiltelefon, ami fölé nap mint nap odagörnyedünk, az autó ülése, a kényelmes kanapé, amin elheveredünk TV nézéshez, vagy olvasáshoz, a pihe puha matrac amin alszunk, a roller, a bicikli, amit már nem lábbal hajtunk, vagy alig, és bárhová tartunk - többnyire idő hiányában - nem gyalog járunk. A túl sok feldolgozott élelmiszer, amit magunkhoz veszünk, a túl sok inger, ami az idegrendszerünket éri, a mindennapi stressz, hogy másoknak és a társadalmi, családi elvárásoknak megfeleljünk, a fényszennyezettség miatti kevés és elégtelen alvás, a túlfűtött szobák ahol élünk, a kevés szabadban eltöltött idő és sorolhatnám hosszan hosszan…

A célom az, hogy segítsek Neked ebből az állapotból kimozdulni.

Ha megszületett Benned a vágy, gyere és próbáld ki, ezt a mozgást. Itt senki nem jobb a másiknál. Mind tanulunk és mind tanítjuk egymást, bár az órákat én vezetem, mégis a gyakorlás folyamán felfedezheted, megismerheted önmagad (elfojtott) részeit), gyógyíthatod magad és visszakerülhetsz az erődbe, az energiádba.

„Szánj időt Magadra, hogy Életed legyen!”

Te Vagy a forrás, Belőled indul ki Minden. Ha Te jól Vagy, Mindenki jól Van körülötted. Várlak Szeretettel!
